Ο Γουίλλιαμ Χένρυ "Μπιλ" Γκέιτς (William Henry "Bill" Gates III, 28 Οκτωβρίου 1955) είναι Αμερικανός επιχειρηματίας, επενδυτής, προγραμματιστής υπολογιστών, και εφευρέτης. Το 1975, ο Γκέιτς και ο Πολ Άλεν συνίδρυσαν την εταιρεία Microsoft, η οποία εξελίχτηκε στην μεγαλύτερη εταιρεία λογισμικού για ηλεκτρονικούς υπολογιστές παγκοσμίως. Κατά τη διάρκεια της καριέρας του στη Microsoft, ο Γκέιτς έχει διατελέσει πρόεδρος, Διευθύνων Σύμβουλος και επικεφαλής αρχιτέκτονας λογισμικού. Μέχρι τον Μάιο του 2014 ήταν ο μεγαλύτερος φυσικός μέτοχος της εταιρείας. Ο Γκέιτς συνέγραψε και συμμετείχε στη συγγραφή αρκετών βιβλίων.

Αρχίζοντας από το 1987, ο Γκέιτς συμπεριλαμβάνεται στην λίστα του Forbes με τους πλουσιότερους ανθρώπους παγκοσμίως και ήταν ο πλουσιότερος συνεχόμενα από το 1995 έως το 2014 – με μόνη εξαίρεση κάποια χρόνια μετά την οικονομική κρίση της περιόδου 2007–08. Μεταξύ των ετών 2009 και 2014, η περιουσία του διπλασιάστηκε από US$40 δισ. δολάρια σε περισσότερα από US$82 δισ. δολάρια. Κατά τα έτη 2013 και 2014, η περιουσία αυξήθηκε κατά US$15 δισ. δολάρια.

Tου έχουν ασκηθεί κριτικές για τις επιχειρηματικές του τακτικές, οι οποίες έχουν θεωρηθεί αντι-ανταγωνιστικές, μια άποψη η οποία σε πολλές περιπτώσεις έχει εκδικαστεί στα δικαστήρια. Αργότερα κατά τη διάρκεια της καριέρας του ο Gates ανέλαβε μια σειρά από φιλανθρωπικές πρωτοβουλίες, προσφέροντας σημαντικά χρηματικά ποσά σε διάφορες φιλανθρωπικές οργανώσεις και επιστημονικά ερευνητικά προγράμματα μέσω του Ιδρύματος Bill & Melinda Gates, που ιδρύθηκε το 2000.

Ο Γκέιτς παραιτήθηκε από Διευθύνων Σύμβουλος της Microsoft τον Ιανουάριο του 2000. Παρέμεινε ως πρόεδρος και δημιούργησε τη θέση του επικεφαλής Αρχιτέκτονα Λογισμικού για τον εαυτό του. Τον Ιούνιο του 2006, ο Gates ανακοίνωσε ότι θα μεταβεί σε καθεστώς εργασίας μερικής απασχόλησης στη Microsoft, και σε εργασία πλήρους απασχόλησης στο ίδρυμα Bill & Melinda. Σταδιακά μετέφερε τα καθήκοντά του προς τον Ray Ozzie, επικεφαλής αρχιτέκτονα λογισμικού και στον Craig Mundie, υπεύθυνο έρευνας και στέλεχος στρατηγικής. Ο Ozzie άφησε αργότερα την εταιρεία. Η τελευταία μέρα πλήρους απασχόλησης του Γκέιτς στη Microsoft ήταν η 27 Ιουνίου 2008. Παραιτήθηκε από πρόεδρος της Microsoft τον Φεβρουάριο του 2014, κατέχοντας μια νέα θέση ως σύμβουλος τεχνολογίας για την υποστήριξη του νεοδιορισθέντα Διευθύνοντος Συμβούλου, Satya Nadella.


Ο Μπιλ Γκέιτς και οι συμμαθητές του χρησιμοποίησαν κατά τη διάρκεια ενός πειραματικού προγράμματος ένα υπολογιστή, τον DEC PDP–10 που ανήκε στην εταιρεία Computer Center Corporation, από την οποία το σχολείο είχε «ενοικιάσει» ένα πακέτο ωρών χρήσης. Αυτή ήταν η αρχή μιας μεγάλης καριέρας. Ο Μπιλ Γκέιτς, ο Πολ Άλεν (Paul Allen) και μερικοί ακόμη συμμαθητές τους (που αργότερα προσλήφθηκαν όλοι στην Microsoft), έγιναν αχώριστοι φίλοι με τον ηλεκτρονικό υπολογιστή. Η ενασχόληση τους με τον υπολογιστή, όμως, τους δημιούργησε διάφορα προβλήματα στο σχολείο, αφού είτε καθυστερούσαν στα μαθήματα είτε πήγαιναν αδιάβαστοι είτε «μαγείρευαν» τις ώρες, ώστε να βρίσκονται όσο το δυνατόν περισσότερο στην αίθουσα των υπολογιστών, καταναλώνοντας μάλιστα μέσα σε λίγες εβδομάδες όλες το πακέτο διαθέσιμων ωρών του σχολείου. Έτσι, το φθινόπωρο του 1968 το σχολείο έρχεται σε συμφωνία με μια άλλη, νέα εταιρεία ηλεκτρονικών υπολογιστών για τους μαθητές.

Η αχώριστη παρέα του Μπιλ Γκέιτς και του Πωλ Άλεν, όμως, δεν άργησε να προκαλέσει ένα σωρό προβλήματα τόσο στο λογισμικό του υπολογιστή, αφού κατάφεραν να το υπερκεράσουν, δημιουργώντας διάφορα μπλακ – άουτ, και να μπουν στο σύστημα ασφαλείας, όπου άλλαξαν τα στοιχεία και τις ώρες χρήσης του υπολογιστή, έσβησαν όλα τα αρχεία μαζί με τις ώρες χρήσης και επανέφεραν όλο το πακέτο ωρών στο μηδέν. Όταν τελικά έγιναν αντιληπτοί, πλήρωσαν το ατόπημα τους με μια μικρή αποβολή και με μερικές εβδομάδες αποκλεισμού από το σύστημα. Στα τέλη του 1968 ο Γκέιτς, ο Άλλεν και άλλοι δύο από το γκρουπ των συμμαθητών, οι Ρικ Ουέιλαντ και Κεντ Ίβανς (Ric Weiland και Kent Evans) ιδρύουν την εταιρεία λογισμικού "Lakeside Programmers Group". Η ίδια εταιρεία που τους είχε εκδιώξει από το σύστημά της τους προσλαμβάνει για να εντοπίσουν τις αδυναμίες του λογισμικού της και, ως αντάλλαγμα, τους προσφέρει απεριόριστο χρόνο στον υπολογιστή.

Τον Μάρτιο του 1970 η εταιρεία αναστέλλει τη λειτουργία της και η συντροφιά των νεαρών προγραμματιστών βρίσκεται και πάλι χωρίς πρόσβαση σε ηλεκτρονικούς υπολογιστές. Ανακαλύπτουν, όμως, μια ασφαλιστική εταιρεία, την "Information Sciences Inc.", η οποία τους εμπιστεύεται τη δημιουργία λογισμικού για το πρόγραμμα πληρωμών, προσφέροντάς τους ως αντάλλαγμα, εκτός από την χρήση των υπολογιστών της, και χρηματική αμοιβή - εάν και εφόσον από τα προγράμματα της ομάδας προέκυπταν κέρδη. Εκείνη την περίοδο, τα μέλη της ομάδας ζήτησαν από τον Μπιλ να αποχωρήσει, αφού η συγκεκριμένη εργασία δεν επαρκούσε για όλους, όμως ο Γκέιτς τους πείθει τελικά να παραμείνει. Δύο χρόνια αργότερα, το 1972, ο Γκέιτς και ο Άλεν ιδρύουν την "Traf – O – Data" και σχεδιάζουν έναν υπολογιστή που θα ρύθμιζε την κυκλοφορία στους δρόμους. Για την εργασία τους αυτή έλαβαν ως αμοιβή το ποσό των $20.000. Η εταιρεία είχε διάρκεια ζωής μέχρι το τέλος των σπουδών του Μπιλ. Λίγο αργότερα, οι δύο φίλοι εισάγουν το σχολείο τους στο νέο σύστημα πληροφορικής και εισπράττουν $4.200 ως ανταμοιβή.

Στα 17 τους χρόνια, οι δύο συμμαθητές, φίλοι και συνεργάτες προσκαλούνται από την TRW, όχι μόνο για να ανακαλύψουν όλες αδυναμίες του συστήματος της εταιρείας αλλά και για να προτείνουν πιθανές λύσεις. Στα 1973 ο Γκάρι Κίλνταλ (Gary Kildall) σχεδιάζει ένα απλό λειτουργικό σύστημα, το οποίο ονόμασε CP/M χρησιμοποιώντας τη γλώσσα προγραμματισμού PL/M και αφήνει ανοικτό τον κώδικά του για εκπαιδευτικούς σκοπούς. Το φθινόπωρο του ίδιου έτους ο Μπιλ Γκέιτς εγγράφεται στη Νομική Σχολή του Πανεπιστημίου του Χάρβαρντ, ενώ παράλληλα αποφασίζει να φοιτήσει και στο Μαθηματικό τμήμα του ίδιου πανεπιστημίου. Όμως, ο Μπιλ χάνεται για άλλη μια φορά στο Κέντρο Πληροφορικής του Πανεπιστημίου.

Στο Λέικ Σάιντ ο Γκέιτς, ο Άλεν και ένας ακόμη φίλος τους, ο Πολ Γκίλμπερτ, ειδικός στις συνδέσεις δικτύων υπολογιστών, κατασκευάζουν ένα μηχάνημα, χρησιμοποιώντας τον επεξεργαστή 8008 του 1Kb της Intel. Ο ομάδα είχε την ευκαιρία να κάνει μια επίδειξη του προϊόντος της, ωστόσο μετά την αποτυχία της παρουσίασης η ιδέα της ίδρυσης μιας εταιρείας που θα παρήγαγε υπολογιστές εγκαταλείφθηκε εντελώς. Στα τέλη του πρώτου χρόνου στο Χάρβαρντ ο Γκέιτς πείθει τον Άλεν να μετακομίσει, προκειμένου να μπορέσουν να πραγματοποιήσουν τα σχέδιά τους. Έτσι, το καλοκαίρι του 1974 οι δύο φίλοι βρίσκονται να δουλεύουν μαζί στην εταιρεία υπολογιστών Χόνεϊγουελ (Honeywell) και προς το τέλος του καλοκαιριού ο Άλεν επιμένει όλο και περισσότερο στην ιδέα ίδρυσης μιας εταιρείας λογισμικού. Ο Γκέιτς, όμως, είχε τους ενδοιασμούς του, αφού μέχρι στιγμής τουλάχιστον, το επαγγελματικό ενδιαφέρον του για την Πληροφορική δεν ήταν μεγαλύτερο από εκείνο για τη Νομική.

Το Δεκέμβριο του 1974 παρουσιάζεται και κυκλοφορεί ο πρώτος υπολογιστής Altair 8800 και οι δύο φίλοι και συμμαθητές συνειδητοποιούν ότι η αγορά των προσωπικών ηλεκτρονικών υπολογιστών είναι έτοιμη να εκτοξευθεί στα ύψη και επίσης πως η ανάγκη δημιουργίας λογισμικού για τα καινούργια μηχανήματα είναι πλέον επιτακτική. Στους υπολογιστές της General Electric, στους οποίους ο Γκέιτς και ο Άλλεν είχαν τις πρώτες τους εμπειρίες, η γλώσσα που χρησιμοποιούσαν ήταν η BASIC, η ίδια που χρησιμοποιούσαν και στους σχολικούς υπολογιστές DEC. Μέσα σε λίγες μέρες ο Μπιλ Γκέιτς επικοινωνεί με την MITS, την εταιρεία παραγωγής των ηλεκτρονικών υπολογιστών Altair και προτείνει τη δημιουργία ενός εξειδικευμένου λογισμικού για τους υπολογιστές της. Η εταιρεία δέχεται την πρόταση και ο Γκέιτς ρίχνεται με φρενίτιδα στη δημιουργία του. Μέσα σε οκτώ εβδομάδες το νέο λογισμικό είναι έτοιμο, ενώ την ίδια ώρα ο Άλεν κατασκευάζει ένα προσομοιωτή του Altair και πηγαίνει στην εν λόγω εταιρεία με το πρόγραμμα ανά χείρας για την πρώτη δοκιμή που στέφεται από απόλυτη επιτυχία.

Αμέσως μετά οι εξελίξεις είναι ραγδαίες. Η εταιρεία αγοράζει το λογισμικό, το οποίο κυκλοφορεί στην αγορά με το όνομα Altair Basic και τον Απρίλιο του 1975 ο Γκέιτς και ο Άλεν ιδρύουν την εταιρεία Microsoft. Συγχρόνως πωλούν τη BASIC που δημιούργησαν στην Intel και την NCR και προσλαμβάνουν στην εταιρεία τους τούς δύο συμμαθητές τους, τον Μαρκ Μακντόναλντ (Marc MacDonald) και Ρικ Ουέιλαντ (Ric Weiland). Τον Ιανουάριο του 1979 ο Μπιλ Γκέιτς μεταφέρει τη Microsoft και τους 16 υπαλλήλους της στο Σιάτλ (Ουάσιγκτον) και προσλαμβάνει έξυπνους ανθρώπους, που δεν έχουν, όμως, καμία προηγούμενη εμπειρία σε ανάλογη θέση. 
